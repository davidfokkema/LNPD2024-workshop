# Workshop Landelijke Natuurkundepracticumdag 2024: Focus op data-analyse met Tailor

Bij ons practicumonderwijs willen we ons richten op onderzoeksvaardigheden in algemene zin: hoe doe je goed onderzoek en niet: hoe werkt een oscilloscoop? Bij de bachelor Natuur- en Sterrenkunde krijgen de studenten veel onderwijs in Python en ook op het practicum voeren ze hun data-analyses uit in deze taal. Regelmatig gaat er veel tijd en energie zitten in het correct en efficiënt gebruik van Python en dat gaat ten koste van de aandacht voor de uitkomst en de relevantie van de data-analyse. We ervaren dat hoe minder handig studenten zijn met Python, hoe meer dat het geval is. Bij de bachelor Medische Natuurwetenschappen geven we practicumonderwijs bij de start van het eerste jaar; Python is geen optie en een applicatie zoals Origin Pro is complex. Tijdens deze workshop presenteren we de applicatie die we ontwikkeld hebben voor ons practicumonderwijs: Tailor. In een handomdraai voer je metingen in, bereken je nieuwe grootheden op basis van de metingen (bijvoorbeeld P = U * I) en maak je grafieken. Met de intuïtieve interface kan een willekeurig model eenvoudig gefit worden aan de data. Het model krijgt betekenis door langs verschillende waardes voor parameters te scrollen en het model te zien schuiven. Het hele idee van ‘fitten’ wordt hiermee visueel. Met deze groep studenten voeren we meer discussies over de uitkomsten van hun onderzoek en minder over problemen met de analyse. Data-analyse wordt net zo makkelijk als met Excel, maar veel krachtiger.
